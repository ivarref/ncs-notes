Barentshavet
============

    Leteaktiviteten har vært høy i Barentshavet. Det er gjort ni nye funn, og
    ett av dem er det største på norsk sokkel i 2014. Lundin har i brønn
    7220/11-1 (Alta), like nord for Snøhvitområdet, påvist olje i kalkstein i
    Gipsdalengruppen i perm. Formasjonstester viste et reservoar med gode
    strømningsegenskaper. Funnets størrelse er beregnet til mellom 14 og 50
    millioner Sm3 utvinnbar olje og 5-17 milliarder Sm3 utvinnbar gass.

    Like sør, i brønn 7120/1-4 S – også operert av Lundin – ble det boret en
    avgrensningsbrønn på funnet 7120/1-3 (Gohta), påvist i 2013. Resultatene
    fra denne brønnen har ikke endret de opprinnelige ressurstallene fra 2013.
    Nordvest i samme område, rundt Johan Castbergfunnet, har Statoil avsluttet
    borekampanjen som startet i fjor. I den første brønnen 7220/4-1 (Kramsnø) i
    nord ble det funnet en gasskolonne på 130 meter i Stø- og
    Nordmelaformasjonen i jura og en 45 meters gasskolonne i Snaddformasjonen i
    trias. Funnet er beregnet å inneholde mellom 2 og 4 milliarder Sm3
    utvinnbar gass.

    I den neste brønnen lenger sør, 7220/7-3 (Drivis), ble det påvist en
    gasskolonne på 69 meter i Støformasjonen og en 86 meters oljekolonne i Stø-
    og Nordmelaformasjonen i jura. Funnets størrelse er beregnet å være mellom
    7 og 10 millioner Sm3 utvinnbare oljeekvivalenter. Dette er det største
    funnet i kampanjen.  

    I den siste, nordligste brønnen –7220/2-1 (Isfjell) – er det påvist gass i
    Støformasjonen i jura. Funnet er anslått å inneholde mellom 1 og 2
    milliarder Sm3 utvinnbar gass.

    Resultatene fra disse boringene har ikke svart til de forventningene en
    hadde før boring. Det er kun gjort ett oljefunn, og funnene er mindre enn
    ventet.

    Et stykke nordvest for Johan Castberg-området, i brønn 7319/12-1, har
    Statoil funnet gass. Brønnen har påvist en 15 meters gasskolonne i
    Kveiteformasjonen i kritt. Funnet er gjort i et lite utforsket område i en
    tidligere ubekreftet letemodell, og størrelsen på funnet er foreløpig
    beregnet til mellom 5 og 20 milliarder Sm3 utvinnbar gass.  

    I Hoop-området i nordøst er det gjort tre nye funn. Sør i området, i brønn
    7424/7-2 (Hanssen), har OMV påvist olje i Støformasjonen i jura. Funnet er
    beregnet å inneholde mellom 3 og 8 millioner Sm3 utvinnbar olje, og ligger
    like nord for funnet 7324/8-1 (Wisting), påvist i 2013. I naboblokken i øst
    har Statoil påvist gass i brønn 7324/9-1 (Mercury) i Støformasjonen i jura.
    Funnet er beregnet til mellom 1 og 2 milliarder Sm3 utvinnbar gass. Det
    nordligste funnet på norsk sokkel ble gjort av Statoil i brønn 7325/1-1
    (Antlantis). Det ble kun påvist en 10 meters gasskolonne i Snaddformasjonen
    i jura. Funnets størrelse er anslått til mellom 0,7 og 2 milliarder Sm3
    utvinnbar gass. 

    I tillegg har Det norske oljeselskap påvist olje i brønn 7222/11-2, nordøst
    for Snøhvitområdet. Funnet er gjort i Kobbeformasjonen i trias. Det er
    påvist mellom 1,5-2,5 millioner Sm3 olje i brønnen.

| Brønn               | Olje/kondensat | Gass   | Totalt |
| ------------------- | -------------: | -----: | -----: |
| 7220/11-1 (Alta)    | 14-50          | 5-17   |        |
| 7220/4-1 (Kramsnø)  |                | 2-4    |        |
| 7220/7-3 (Drivis)   | ?              | ?      | 7-10   | 
| 7220/2-1 (Isfjell)  |                | 1-2    |        | 
| 7319/12-1           |                | 5-20   |        | 
| 7224/7-2 (Hanssen)  | 3-8            |        |        | 
| 7324/9-1 (Mercury)  |                | 1-2    |        | 
| 7325/1-1 (Antlantis)|                | 0.7-2  |        | 
| 7222/11-2           | 1.5-2.5        |        |        |

